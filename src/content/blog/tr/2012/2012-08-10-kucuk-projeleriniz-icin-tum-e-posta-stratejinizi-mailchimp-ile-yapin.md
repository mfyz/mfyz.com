---
title: "Küçük projeleriniz için tüm e-posta stratejinizi mailchimp ile yapın"
slug: kucuk-projeleriniz-icin-tum-e-posta-stratejinizi-mailchimp-ile-yapin
date: 2012-08-10
url: http://mfyz.com/tr/kucuk-projeleriniz-icin-tum-e-posta-stratejinizi-mailchimp-ile-yapin/
tags: ["api","customer","Diğer","email","mail","mailchimp","marketing","newsletter","subscription","unsubscribe"]
category: Diğer
migration: {"wpId":314,"wpPostDate":"2012-08-10T05:05:07.000Z"}
lang: tr
---

E-posta pazarlaması (e-mail marketing) günümüzün görmezden gelinemez bir parçası. Eğer kullanıcı kitlenizle doğru iletişim kurmak, onların ürününüze veya hizmetinize olan bağlılığını artırmak istiyorsanız, düzenli e-posta kampanyaları yapmanız, veya ilgilendikleri içerikleri, sitenize girmelerini beklemeden e-posta kutularına ulaştırabiliyor olmanız gerekiyor. Bu, aktif kullanıcı kitlesine sahip olabilmeniz için neredeyse zorunda olduğunuz bir iş.

Kullanıcılarınızla doğru e-posta iletişimi kurabilmek için öncelikle bir e-posta pazarlama stratejiniz olması şart. Yani bir kullanıcı sitenize üye olduğunda hangi aralıklarla ne gibi içerikler almalıysa bunu kurgulamanız gerekiyor ilk olarak. Burada dikkat etmeniz gereken tek konu, yaptığınız e-posta pazarlamasının kullanıcı onayı ve kontrolü dahilinde olması. Eğer kullanıcınız, sizden gelen epostaları almayı istemiyorsa basit bir şekilde listenizden çıkabilmeli veya hangi türde içerik almak istediklerini ayarlayabilmelidir. Aksi takdirde kullanıcılar, epostalarınızı spam olarak işaretlemeye başlayacak ve eposta servis sağlayıcıları, eposta sunucularınızın spam skorunu yükseltecek ve hatta belki kara listelere de düşmenize neden olacaktır.

Şimdi gelelim işin teknik tarafına. E-posta pazarlama günümüzde büyük bir sektör. Eğer bir dış bir servis kullanmazsanız, şöyle bir senaryo olası. Yeni bir sunucu aldınız, taze bir ip adresiniz var internette ve sitenizi, eposta sunucunuzu aynı sunucu üstünden yayın yapacak şekilde ayarladınız ve yayına geçtiniz. Eğer sunucunuz yeni ve az önce bahsettiğim e-posta adresine göre bir liste yönetim altyapısı kurmadıysanız işiniz çok zor. Çünkü bir süre sunucunuzun ip adresine ait ün'ünü arttırmaya, böylelikle spam kutuları yerine inbox'a düşmeye başlamanız, ve bir geçmişinizin olması gerekiyor. Ayrıca listelerinizi yönetecek bir yazılımı yazmanız da çok kolay olmayacaktır.

Eğer bir teknoloji startup'i değilseniz aynı zamanda eposta odaklı birçok pazarlama kampanyası yaparak milyonlarca kullanıcıya aktif olarak eposta gönderimi yapmıyorsanız kendi yazılımınızı yazmanızın hiç bir değeri olmayacaktır, ayrıca teknik olarak da bir çok ilkel özelliği yazılımınıza katmak için aylar hatta belki yıllar harcayabilirsiniz.

Bu noktada basitleştirilmiş e-posta pazarlama servisleri devreye giriyor ve bu konuda hizmet veren yüzlerce şirketten birini tercih ederek bir çok gelişmiş izleme, yönetim yapabilirsiniz.

Şimdi size bunlardan biri olan mailchimp'i nasıl kullanabileceğinizi kısaca anlatacağım.

![](/images/archive/tr/2012/08/mailchimp_logo.png)Mailchimp, e-posta pazarlaması konusunda en eskilerden biri ve şu an kullandığım diğer birkaç servise göre teknik açıdan en gelişmişi diyebilirim. Hatta kullanım kolaylığı açısından da en iyisi tecrübelerime göre.

Bu siteyi düşnün. mfyz.com'un kullanıcı kitlesi binlerce kullanıcıdan oluşmuyor, ayrıca çok güçlü bir e-posta pazarlama stratejisine de sahip değil, ihtiyaç da duymuyor çoğu zaman. Ama bazı dönemlerde tüm kullanıcılara veya bellir bir alt kitleye (mesela son ay içinde üye olan üyelere, veya php dökümanlarını okumuş olan kullanıcılara) belirli bir mesaj iletilmesine ihtiyaç duyuyor. Ya da genel bir bülten gönderilmesi gerekebiliyor.

Bu örnek senaryo, herhangi bir internet sitesine veya teknolojiyle bağlantılı iş fikirlerinin neredeyse 90%'ina uyarlanabilir. Burada bahsettiğim, ufak kullanıcı kitlesine sahip siteler. Bunun gerçek bir site olmasına da gerek yok. Ufak bir e-posta grubu da olabilir. Atıyorum bir müzisyenin showlarını yaparken bir not defteriyle insanların e-postalarını toplayıp oluşturduğu bir bülten listesi bile olabilir, veya okulda bir sanat klübünün üyeleri olabilir. Örnekler çoğaltılabilir.

Böyle bir kullanıcı kitleniz varsa ve bu kitleye hızlı bir şekilde bir mesaj iletmek istediğinizde mailchimp size ücretsiz olarak fayda sağlayabilir. Sanırım 2,000 kullanıcıya kadar ve aylık 12,000 eposta yani tüm kullanıcı kitlenize 6 kere eposta atmanızı sağlayacak kadar aylık bir kota sunuyor. Eğer bu sınırları aşıyorsanız, e-posta pazarlama stratejinize göre aylık üyelik veya gönderilen e-posta başına ödeme yaparak çok ufak bütçelerle e-posta pazalamanızı devam ettirebilirsiniz.

\## Mailchimp nasıl çalışıyor? Mailchimp, eposta listeleri, kampanyalar, formlar ve şablonlar olarak çok güzel şekilde yönetimsel bölümlere ayrılmış. E-posta tasarımlarınızı şablonlarda, kullanıcı kitlenizi tek veya birden fazla listede, bu listelere üye olunabilmesi veya üyelikten çıkmak, üyelik ayarlarını değiştirebilmek gibi işlemleri yapabilmek için formlar tasarlamanızı sağlıyor. Hazırladığınız bir şablonu bir listeye veya bir alt listeye göndermeyi kampanya olarak tanımlıyor ve kampanyalarınızı istediğiniz zaman başlatabiliyor veya ölçümleyebiliyorsunuz.

Kullanıcınızı kendi kayıt sistemine aldığınız anda, isterseniz API aracılığıyla kullanıcı bilgisini mailchimp'deki listenize de kaydedebiliyorsunuz. Mailchimp istediğiniz kadar kullanıcı detayını saklayabiliyor.

\## Sitenize e-posta bültenininiz için üyelik formu koymak Sitenize bülten hazırlamak istiyorsunuz. Diyelim ki, mailchimp'de bir liste oluşturdunuz "Bulten" adında. Formlar bölümünde signup form düzenleyerek kullanıcıdan isteyeceğiniz bilgileri ekleyip çıkarabiliyorsunuz. Kullanıcınızdan isteyeceğiniz bilgi sayısı ne kadar az ise o kadar daha çok üyelik alacağınızı unutmayın. Bir e-posta pazarlaması için gereken tek şeyin e-posta adresi olduğu aşikar. Dolayısıyla formunuzu sadece e-posta alanı kalacak şekilde düzenliyoruz.

Liste detayı sayfasındayken üstteki menüden "For Your Website" menüsünde "Signup Form Embed Code" sayfasına tıkladığımızda farklı görünüm seçenekleriyle üyelik formuna ait koda erişebilirsiniz.

![](/images/archive/tr/2012/08/mailchimp_embed.gif) Eğer css, html ile uğraşıp kendi görünümünüze uyarlamak istiyorsanız "Naked form" seçeneğini seçip javascript ve css olmayan çıplak form html kodunu kopyalayabilirsiniz. Sitenize yerleştirdikten sonra kendi form element stillerinizi uygulayabilirsiniz.

![](/images/archive/tr/2012/08/mailchimp_form_code.gif) Bu formu sitenizin yan kolonuna veya sayfa sonu bölgesine yerleştirerek her sayfadan erişilebilir hale getirebilir ve daha çok bülten üyeligi yakalayabilirsiniz.

Artık, genel bir kampanya hazırlayarak bir "Bulten" listesindeki tüm üyelere, sitenizdeki gelişmeler hakkında düzenli mesaj gönderebilirsiniz.